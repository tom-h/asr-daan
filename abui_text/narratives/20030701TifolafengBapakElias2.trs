<?xml version="1.0" encoding="ISO-8859-1"?>
<!DOCTYPE Trans SYSTEM "trans-14.dtd">
<Trans scribe="Frantisek Kratochvil" audio_filename="20030701TifolafengBapakElias2" version="2" version_date="081029">
<Speakers>
<Speaker id="spk1" name="Elias Atafani" check="no" type="male" dialect="native" accent="Abui" scope="local"/>
</Speakers>
<Episode>
<Section type="report" startTime="0" endTime="1601.320">
<Turn startTime="0" endTime="1601.320" speaker="spk1">
<Sync time="0"/>
&lt;silence&gt;
<Sync time="2.922"/>
neng nuku, mayol nuku do,# di tayaari yo,# neng ayoku.#
<Sync time="11.796"/>
fing nuku hei kokda nukung haai.#
<Sync time="14.117"/>
henil te, heya-hemaama do# tafuda# móni.#
<Sync time="19.54"/>
dining ayoku do,# dining ayoku do# di ama hefuting hu mia ba# di ama helik taha dong miti mai ba ama la heruwol tohaloi, la hekaai tohaloi.#
<Sync time="29.6"/>
&lt;silence&gt;
<Sync time="33.131"/>
henil masi, dining ayoku# min te'enri dolaake,# yaa demaama nuku hopa mia.#
<Sync time="39.406"/>
hen baai ba hemaama di la hekaai tohaloi,# ruwol tohaloi.#
<Sync time="43.687"/>
henil ma si,# dining ayoku dikang di enri dolaake.#
<Sync time="46.81"/>
wan yaa ama pining tek iya mia.#
<Sync time="50.202"/>
dining ayoku do baai ba dokilikil-kilikildi ya, nala teeki.#
<Sync time="55.263"/>
sieng ba taakda baai naha, fat ba taakda do baai naha.#
<Sync time="60.419"/>
henil mai, di yaa# di ama hefuting hehanai dong yaari, kaanra maiye sieng kidai do'ahia.#
<Sync time="69.002"/>
fat bakoting do'ahii kaanra maiye, di mi ba dining ayoku di yaa,# uti ba di yaa teki do, ding yaa nala taakdi.#
<Sync time="76.61"/>
fat tei nuku, sieng tei nuku, hedo baai ba# di sieng do baai taakdi,# fat do baai ba taakdi.#
<Sync time="85.49"/>
di yaa hepun henamei,# me yo hede hesieng baai hopa, fat baai hopa.#
<Sync time="91.824"/>
me kaang kawaisa loku# dikang sei hedu ho'eek-hofilia.#
<Sync time="98.071"/>
fuokung mi ba iti# hefat bele,# fuokung mi ba hesieng bele.#
<Sync time="103.651"/>
dining ayoku do wan homi hopa henil mi,# dining ayoku di mitdi ya, ming tatahangdia:#
<Sync time="111.742"/>
"naana!# yaldo a mayol mie!#"
<Sync time="115.744"/>
"beeka, kokda, ede eitu mayol mia!" 
<Sync time="117.421"/>
"naha, naana, ede eitu mayol mie!"
<Sync time="120.218"/>
henaana do di mayol mi.
<Sync time="123.405"/>
di mayol mi yo,# tung kar nuku re tung kar ayokda hal dara moku wala hiéng naha.#
<Sync time="128.811"/>
moku wala hayaal naha, hehai do wan# kofadi.#
<Sync time="132.344"/>
henil mai dikang di nahaa hori:#
<Sync time="134.2"/>
"nenahaa, a miyei se!#"
<Sync time="136.482"/>
dining ayoku taming mitdi ya, di# he'ananri.#
<Sync time="140.974"/>
"kokda!# nedo na# enaana hel mi, haba moku wala hién naha.#"
<Sync time="145.615"/>
"moku wala hayaar naha, hare yaldo# a mayol nuku hel mi ya,# di moku hayaar te.#"
<Sync time="151.723"/>
"naana!# nel baai ko na mayol mia, ma haba# newiil di fing mai baai ama la hori ya, heto# ming fing henil nahae.#"
<Sync time="162.44"/>
"hare edo hemayol do nuku mi ya,# dikang di moku do nuku hayaari ya, hente hu ama hefangi ya, hen wiil fingo!#"
<Sync time="169.38"/>
henil mi, henaana do lol-lol.#
<Sync time="172.006"/>
di pa dawel hepa mai ba, di pa yo# mayol nuku ma dawele,# haba fir lakai# hekodang iti.#
<Sync time="182.033"/>
"wiil mayol!# edo nel do kaang re nahae?#"
<Sync time="184.758"/>
"eh!#"
<Sync time="185.327"/>
&lt;silence&gt;
<Sync time="187.423"/>
"nedo namu beeka tai beekae!#"
<Sync time="189.877"/>
"nieng akutae!#"
<Sync time="191.524"/>
"ai!"
<Sync time="192.422"/>
&lt;silence&gt;
<Sync time="193.594"/>
nenowa 'ieng akuta nu hefanga nahae, ma haba# a ko hayaal do kaang re nahae?#"
<Sync time="199.552"/>
"eh!# kuya ba ralaking kuya hati hieng tayaar-tamango, te wir te amakaang do tayaar-tamang beekae?#"
<Sync time="206.169"/>
"ai, ma si edo nelo!#"
<Sync time="209.106"/>
di hado ba,# neng do di hado ba de..., delik-de'ayaating yaari.#
<Sync time="214.971"/>
di yaari, di yaa he...# hado ba taae miti do, mayol do afung mida.#
<Sync time="221.523"/>
yal ayoku do ko di moku do hayaal henil mi, heneng di hefangi ya:#
<Sync time="225.236"/>
"mayol fing!#"
<Sync time="226.142"/>
&lt;silence&gt;
<Sync time="228.439"/>
"mayol fing! edo# mayol kokda nu hene hemiti,# akun ayokda di miti, hare ede hada miti, a yaa ama afenga hel eeki di sei hada miti he! edo hada mitiye!#"
<Sync time="237.509"/>
"kaango!#"
<Sync time="239.743"/>
"nedo na yaa# buku afengang yaa# melang afengang yaa,# fuokung-tafaa tahai se yo!#"
<Sync time="247.912"/>
me heneng do wan laaki.#
<Sync time="250.367"/>
hehai do wan# mayol kokda do wan de'ui he'enra,# henil mi, di hok fangi:#
<Sync time="254.888"/>
"ei!# a miti, na la ya sui miyei se!#"
<Sync time="259.002"/>
haba maka di we do, ya siya wo hewe naha ya, baleei wataka hu keke we.#
<Sync time="264.602"/>
di baleei wataka do# kek hewe do,# mi miyei kaanra mi mayol hopa, damina do wei kaanri ya,# di mayol do hada mitdi.#
<Sync time="274.132"/>
mayol do hada mit ba, moku do wan sei do.#
<Sync time="276.797"/>
amakaang kaang-kaang hene sei ma haba,# di baleei wataka do mi ba iti oro mayol ba iti hieng akuta do hiéngria.#
<Sync time="282.899"/>
"oi!# ta eneng di hefanga ti ko di# moku kaang hayaal ba yo!#"
<Sync time="288.857"/>
"haba yaldo a iti baleei wataka hu hayaal do!#"
<Sync time="292.872"/>
"do a hepanei se do!# baleei wataka kaang hu iti a hayaal do do!"
<Sync time="297.025"/>
"ta eneng di hefanga ti ko a moku kaang-kaang hayaal ba yo!#"
<Sync time="300.697"/>
"ma haba yaldo iti# baleei wataka do a hayaal do!#"
<Sync time="303.841"/>
moku do wit kaanra maiye, mi ba lu fokang yaari,# yang hatang.#
<Sync time="309.638"/>
heto iti,# heto iti do baai# he'ayoku do baai ba# moku do hayaal ma si,# mi ba we lu fokang yaa,# hatang.#
<Sync time="319.304"/>
hesua, hebuti,# hedo ba hayaal ma si, mi ba lu fokang yaa hatani henil do,# ya heyeting-ayoku yo,# moku mayole!#
<Sync time="328.295"/>
hen baai di hefanga ti:#
<Sync time="330.96"/>
"hedo baleei wataka!" hen ma si hel moku do halieli mi ba yaa,# lu fokang yaa,# ya hatani.#
<Sync time="337.265"/>
heneng do siyei:# "wah!# a moku ba hayaari yo?#"
<Sync time="341.187"/>
"wan ming yeting-ayokda ya moku ba hayaari yo!#"
<Sync time="345.164"/>
"ma do baleei wataka hu na hayaar to!#"
<Sync time="347.505"/>
"ei! hedo# hedo kaai ya fe hare,# mi ba wii# baang hatange!#"
<Sync time="353.586"/>
amakaang do ama hado ba mi wei ya mi ba wii baa dong hatani.#
<Sync time="358.523"/>
wii baa dong hatani ya,# di me demayol fing do hok fanga:#
<Sync time="365.27"/>
"hok eik baai kaang,# bataako wa baai mi hele.#"
<Sync time="369.372"/>
"bataa wa alot baai mi hele,# baleei kaai mi hele.#"
<Sync time="373.059"/>
"nala ma mi her he, fat ma mi her he, hedo maka# amakaang hu na hel mi naha ya,# fe hu na hel# hel mi hare,# we hok eik baai kaang.#"
<Sync time="383.934"/>
"bataako wa naha re bataako kai re baleei kai re, tafuda mi hok tooko!#"
<Sync time="388.934"/>
"kaango!#"
<Sync time="391.95"/>
heya do ama mi ba wii baa dong hatani ya, di hedo mia do,# pimoku loku baai mi el# iti yang hatang do, di yaa# malika,# al-malika# amosing# hedo# hedo mia del towalri ya hedo mia ba malika alinra nu hedo di nee.#
<Sync time="410.835"/>
di nee do, wan yaa# neng tola, mayol tola hapeekda.#
<Sync time="415.326"/>
henil mai,# Karfehawa do hedo# de'eti detafui tahai.#
<Sync time="422.712"/>
de'eti detafui tahai henil mai,# di tafui do kooku ya mi daminang ia ma si, moku loku do wei, we haminang dong wei, kaanra ti,# tafui ye eti do bunui me nee.#
<Sync time="436.63"/>
Karfehawa do deui hieng dong wahai:# "ei!# eti tafui yo naha do!#"
<Sync time="441.551"/>
ding wahai re ba ti,# moku fila hetoku heyal do maada.#
<Sync time="445.798"/>
dikang di tafui do kooku, eti do kooku, mi ba daminang dong ii.#
<Sync time="450.924"/>
di hatumal ti,# moku do me henil mai, di# moku loku do hapuni:#
<Sync time="455.175"/>
"rining yenge?"
<Sync time="455.864"/>
"nining yeting-ayokuye!#"
<Sync time="458.723"/>
"ei! neraatala lokue!#"
<Sync time="462.098"/>
"rim beeka loli, me pi wo lik-ayaating yaaye!#"
<Sync time="466.254"/>
Karfe beeka do di hado ba delik-de'ayaating yaari.#
<Sync time="470.004"/>
wan di ayaating do mia do, hehai do# di ile:#
<Sync time="473.909"/>
"kidango!# netunui bilel!#"
<Sync time="478.285"/>
"yaldo ko nehe hetoku kusing, nehe hatáng paka takai ye!#"
<Sync time="482.207"/>
ma haba heneng do di hefangi ya:#
<Sync time="483.794"/>
"dara yo!#"
<Sync time="484.872"/>
"dara tertamadia naha hare,# di ko tertamadi se ko pi nee.#"
<Sync time="489.544"/>
"kaango!#"
<Sync time="491.34"/>
hado ba fala dong marei yo ti.# 
<Sync time="494.663"/>
hado ba fala do dong marei yo ti ya,# di mut-maar ba di nee-nee, nee-nee, di nee.#
<Sync time="500.921"/>
hel neng upi talama ye# mi mayol nuku haai dining yeting-ayoku do wan yaa,# neng tola, mayol tolae!#
<Sync time="508.657"/>
ama di yaa wo depun denamei hemara,# tomahoi-mahoini ba mara:#
<Sync time="511.861"/>
"nukuta, ama wo# tomahoi-mahoina do teng yaae?#"
<Sync time="514.885"/>
"ai, ama depun denameiye!#"
<Sync time="517.964"/>
"nukuta, ma hedo# pil ba pining pi'anei hadu mai,# nil baai ni# teeko!#"
<Sync time="523.891"/>
"ai, pipining pi'anei so ama pido hu po'eek pofangi ya,# ming teek ming bateko.#
<Sync time="529.51"/>
hare# romi wea pun namei mai, na kawen mi ritango!#"
<Sync time="534.151"/>
kawen yeting-ayoku,# faling talaama,# mi ba# faling talaama nu mi neng talaama heri,# kawen yeting-ayoku nu mi ba# nuku mi mayol ba heri ya, di yaa pun namei.#
<Sync time="545.917"/>
uti tei yeting-ayokdi.#
<Sync time="549.261"/>
ama di nala aral ma si,# hel baai di yaa nala aral.#
<Sync time="551.746"/>
nala kiik ma si, hel baai nala kiiki ya, di sei,# dekuta do hok fangi, dining yeting-ayoku dikang sei dekuta do hok fangi:#
<Sync time="557.625"/>
"nukuta!#"
<Sync time="560.141"/>
"uti yo ni tei yeting-ayokdi!#"
<Sync time="562.782"/>
"ni kiik baai kaanri,# aral baai kaanra, hare# nala hu ko ni yaa taakdae?#"
<Sync time="569.094"/>
"ai, sieng bin faada, fat# bin baai faada, hare# ri yaa taakda yo!#"
<Sync time="575.015"/>
di yaa sieng baai taakdi, fat baai taakdi.#
<Sync time="578.428"/>
di yaa hepun henamei,# sieng do wan yaa san-marike.#
<Sync time="583.847"/>
henil mai, di# mayol kokda do di# neng upi talaama do hok fangi:#
<Sync time="588.65"/>
"neng upi talaama!#"
<Sync time="589.967"/>
&lt;silence&gt;
<Sync time="592.722"/>
"ri yaa# pidak tikonge!#"
<Sync time="596.706"/>
hel neng upi talaama do di yaa pidak tikoni.#
<Sync time="600.44"/>
sei kaanri maiye, mayol kokda do,# hedo di mulai# tineiye# tuwole.#
<Sync time="607.955"/>
di deura upi talama do hok fangi:#
<Sync time="610.001"/>
&lt;silence&gt;
<Sync time="612.266"/>
"ne'ura talaama!#"
<Sync time="613.984"/>
"ri yaari ya bataa foka do ri nuku tikoni ya,# mi pelang her te!#"
<Sync time="618.5"/>
he'ura talaama do di laaki, di yaa bataa foka do nuku tikoni.#
<Sync time="621.674"/>
&lt;silence&gt;
<Sync time="625.027"/>
bataa foka do di tukon kaanra henil mai, di tiyot-bahati yo,# pelang ba hemasenae.#
<Sync time="630.154"/>
hemaseena do, hedo dikang dining talaama di# hafike haberi ya mi ba yaa# tama-wal hapekdiye,# tut taha miadiye.#
<Sync time="638.571"/>
henir kaanra, henil mai, ama me sei sieng sike,# hen ma si, hel dining yeting-ayoku do sieng do siki kaanri, mi ba# bila dong tooku.#
<Sync time="648.693"/>
hetawat mi ba oo, yaa pelang hong ia tooke.#
<Sync time="651.974"/>
fat do baai fak kaanra ti,# fat nu hedo,# yeting-ayoku do'iti, sieng baai yeting-ayoku do'iti, henil ba do'iti ya,# di tafuda hetawati mi ba yaa pelang hong dong ia tooku.#
<Sync time="663.523"/>
henir kaanra, henil mi, di hefangi:
<Sync time="665.2"/>
"ne'ura talaama, yaldo# sieng baai pi hayoke, fat baai pi witi, yaldo pi ekuta hopang yaae!#"
<Sync time="672.441"/>
di laaki,# di we dekuta hopang we: "nukuta!#"
<Sync time="676.41"/>
"rui baai beeka, fe baai beeka, hare# ni'uti# tei yeting-ayokdi yo,# fat hatáng yeting-ayoku,# sieng baleka yeting-ayokuye!#"
<Sync time="688.116"/>
"ai!# hen kaango, neratala loku, ma rosei yo!#"
<Sync time="692.57"/>
siyei sei tadei,# ariida henil mai,# hekuta do di hok fangi,# Karfehawa do di hok fangi:#
<Sync time="698.857"/>
"yaldo# sieng do sei tapeiye!#"
<Sync time="703.091"/>
"rining yeting-ayoku sei, pi sieng do tapei ya, me pi kabei neei se.#"
<Sync time="707.529"/>
sieng baleka yeting-ayoku do dining yening-ayoku do di tapei.#
<Sync time="711.122"/>
momangdi kaanri henil mai, di hefangi:#
<Sync time="713.098"/>
"neratala loku!#"
<Sync time="716.316"/>
"ri siyei wan sei lakaang lunga, hare# iti na yaa, elelang e'ame loku hokfangi di sei, dieng dapo mi ba ril baai riengri te mading hu, rire lol, lol-laako maiye, ko di rol eeki rotawanga, ko ri hol eek hotawango!#"
<Sync time="730.98"/>
"kaango!#"
<Sync time="732.291"/>
henil do, domotai ba laaki.#
<Sync time="735.075"/>
henile,# henil mai,# mayol do di hefangi: "neng upi talaama!#"
<Sync time="739.919"/>
"ekuta di iti yaa nu,# ekuta neng mayol yaa nu, henu di yaa# ama hok fangi sei pil feni ya,# tadei-laini ya neei.#" 
<Sync time="748.691"/>
"hare# pido baai ba# akang hayei kaanra mai, yaa# pet marul ye, baleei wataka ye,# nala ba ko totaki-totapei ya,# di kiikdi waida do, hedo ri yaa tahai ya, mi ba sei yo!#"
<Sync time="764.064"/>
yaari, mi ba sei mayol do di taka-tapei, dikang di haboike:#
<Sync time="767.734"/>
"ri yaar kaanra maiye,# baleei foi do dikang upi yeting-ayoku miye!#"
<Sync time="773.363"/>
dikang di yaa baleei foi do hedo# lohu yeting-ayoku mi ba siyei.#
<Sync time="777.681"/>
mi siyei kaanri mi, mi fala dong ii.#
<Sync time="780.915"/>
ee nala ba di wit ba siyei loku do, nehe# he'ura di taka-tapei, mi tokoi yeting-ayoku ii.#
<Sync time="786.384"/>
wan yaa tieng akun-akunra yo,# hekuta do# domotai ba siyei.#
<Sync time="793.509"/>
"neratala loku!#"
<Sync time="794.993"/>
"woi!#"
<Sync time="795.951"/>
&lt;silence&gt;
<Sync time="799.514"/>
"riran ba taa yo!#"
<Sync time="800.831"/>
lung loku nu baai kor-pasi,# kaanra mai, di daratala wee do hori ya:#
<Sync time="805.352"/>
"yaldo riran ba taa, kabei hadu maiye# rilelang, ri'ame loku, buoka-peeka mia loku tafuda sei, hare# di sei baai, rimoi-rimoidi he ya,# ran-ran ba taa yoo!#"
<Sync time="817.504"/>
"kaango!#"
<Sync time="820.223"/>
wan yaa tuntama yo, wan yaa# ama wan# nuku do we sei me sei.#
<Sync time="824.894"/>
sei luuk, masang do ming sei kaanra maiye, luuku yaiye.#
<Sync time="829.737"/>
amakaang do hen hefaringdi do, me luuk do yai ahiiya do,# akun falaakdi te ti, ko tertamadadia taka dong yai ahia.#
<Sync time="838.223"/>
lui wea, tading wea taka dong yai ahia.#
<Sync time="841.707"/>
henil mai, moku fing do di hefangi:#
<Sync time="844.223"/>
"nukuta, nukuta!#"
<Sync time="845.583"/>
"woi!#"
<Sync time="847.115"/>
"eratala ba ming fingo hieng mok, hare di fa daran ba taa yo!#"
<Sync time="850.787"/>
"sei taa yo,# ama deluuko deyai ba hefaalingdi he ya,# sei ran ba taa yo!#"
<Sync time="856.209"/>
"kaango!#"
<Sync time="858.866"/>
di wei,# di we,# asiyokai taha tukola di dong sei.# 
<Sync time="864.525"/>
keng nuku,# nowang nuku,# fuoking nuku,# heniri witi,# oooh,# mi ba pelang taha dong yaari.#
<Sync time="872.719"/>
he'ayoku,# dikang di wo dekuta do hol:#
<Sync time="875.532"/>
"nukuta!#"
<Sync time="877.141"/>
"eratala ba he'ayoku baai fa# di kabei mitdi se ma si,# nieng lakaang mok, hare# na naran ba taa yoo!#"
<Sync time="884.297"/>
"aran ba taa yo!#"
<Sync time="886.213"/>
"ama deluuko deyai nenu# hefaalingdi he ya,# aran ba taa yo!#"
<Sync time="890.58"/>
&lt;silence&gt;
<Sync time="893.08"/>
henil ma si,# di oro# tukola dong sei.#
<Sync time="897.276"/>
keng nuku,# nowang nuku,# fuokung nuku witi,# laaki.#
<Sync time="900.805"/>
&lt;silence&gt;
<Sync time="903.229"/>
hel keng nuku, nowang nuku ba wit ba laak do,# wan di hel mayol ba kokda do di de'ura do hewahai si, wan yaa pelang taha mia.#
<Sync time="913.76"/>
wan yaa moku ba hesua,# hen di dekuta hol:#
<Sync time="917.77"/>
"nukuta!#" 
<Sync time="918.614"/>
&lt;silence&gt;
<Sync time="920.442"/>
"eratala ba hesua hen baai fa# hieng mok ba daran ba taa yo!#"
<Sync time="925.622"/>
"ai, daran ba taa yo!#"
<Sync time="927.868"/>
do# ama ko niek hu haluol re, nawa hu haluoli ya marang ril fenge, hare riran ba taa yo!#"
<Sync time="934.969"/>
"yoo!" ma si,# keng nuku,# nowang nuku,# fuokung nuku ba henir ba wit ba laak do ya,# moku ba heyeting-ayokda miadi.#
<Sync time="943.963"/>
"nukuta, nukuta!#"
<Sync time="945.854"/>
"woei!#"
<Sync time="947.286"/>
"eratala ba# heyeting-ayokda mayol o,# henu fa# hieng mok, hare iti# di daran ba taa ya,# di kabei mitdi se ma si,# hieng lakaang moko.#"
<Sync time="962.176"/>
"ai, taa yo!#"
<Sync time="963.703"/>
"ama luuku yaai ba, hene faaling naha!#"
<Sync time="966.547"/>
"ama ko niek hu haluol re, nawa haluol ba sei.#
<Sync time="969.032"/>
hedo baai do we tukola dong sei ma si,# fuokung# fuokung nuku, keng nuku, nowang nuku.#
<Sync time="975.948"/>
di tukola do dong sei do,# datáng woik maiye,# tukda-ili nuku hapuni.#
<Sync time="982.272"/>
tukda-ili do di marakda ba hapung henil mai,# fuokung do hede iti# faala dong baabi.#
<Sync time="987.961"/>
"ai!# Karfehawa!#"
<Sync time="991.008"/>
"moku loku dotakia ba!"
<Sync time="992.332"/>
"haa!#"
<Sync time="993.619"/>
"niek hu di haluol re, nawa hu di haluole?#"
<Sync time="996.578"/>
"di takia beekae, lung baai neng kor-pasi yo!#"
<Sync time="1000.126"/>
henil ma si, ooo!# mayol do baai tukda-ili do witi ya,# depelang do hong miadi kaanra mai, di waayangdi dolaaki.#
<Sync time="1007.042"/>
di waayangdi ba laak-laak, laak-laak, laak do wan yaa, ariida peng hapeekda.#
<Sync time="1010.545"/>
ama hen luuku yai do hen nala: "ah!"#
<Sync time="1013.06"/>
"wan ariiding falaakda, hare# yaldo pi potong-tafil o!#"
<Sync time="1020.336"/>
dokat-dokadunri marani:# "haik!# haik#"
<Sync time="1024.382"/>
"neratala ba fing do yang dong taa!" hen ma si,#
<Sync time="1028.539"/>
kafaak do mira ma si,# "tibuk!" henile.#
<Sync time="1031.929"/>
hewea ba sei do hareng ba buuk ti,# "ai!# dara masupa do!#"
<Sync time="1036.337"/>
"eei! om beeka hee, naala do dara# masupa do, hedu a hefanga ba,# wan tertamadadia henile."
<Sync time="1042.624"/>
"edo omi beeka!"
<Sync time="1043.403"/>
"ai, nala nu wan na hieni yo! nala nu wan na hieni ya, wan tertamada, hare# hen hefanga naha yo!#"
<Sync time="1050.11"/>
wan yaa ming falaak-falaakda,# dotafuda dei di mi la lung do,# sapaada, sora-sapaada mi hebateti ya, mirai ba mira.#
<Sync time="1058.032"/>
amakaang hewahai yo,# baleei foi he'iti ya, amakaang do tafuda ee laaki yoti.#
<Sync time="1062.782"/>
"eei!#"
<Sync time="1064.36"/>
"karfehawa, edo a nitesalimangdia do,# malik tohatani, yaldo ni luukung ariidi, tieng baai wala ii naha do!#"
<Sync time="1070.548"/>
"ni mitdi la he'ariidi do do!"#
<Sync time="1071.985"/>
"edo a nisalimangdi yo, a nisalimang do!"
<Sync time="1073.871"/>
"aah!"#
<Sync time="1075.558"/>
"niek hu dohaluol re, nawa hu di haluole, sei riran ba taa yo!"#
<Sync time="1079.265"/>
"rieng moke, hare sei riran ba taa yo!"#
<Sync time="1082.437"/>
di sei luku, diek mi ba wo# war-marang hareng ti,# hen baai ba# naha.#
<Sync time="1090.528"/>
diek mi ba abui haren ti,# hen baai naha.#
<Sync time="1093.552"/>
war-sei haren ti,# naha.#
<Sync time="1094.959"/>
diek mi ba tama hareng ba ming wahai si,# yooo, wan ya, moku loku do wan ya,# tama tantamang tilaka.#
<Sync time="1099.69"/>
"aah!#"
<Sync time="1100.924"/>
"riran ba taa ya,# wan ya peekda, hare# kalieta mayol nifal laako!#"
<Sync time="1107.178"/>
di yaar kaanra mai, depikaai-bataa do ber-rayaki tooku kaanra mi ba,# tobukui ya,# woik ma si,#
<Sync time="1113.319"/>
woo!# ming telang di mirani ko yal hopanei ma si,#
<Sync time="1118.726"/>
tukda-ili di hel iti pikaai-bataa do hawok ma si, woo!# pikaai-bataang tukda ma si,# pelang do dikang dawai imaldi ba piyei.#
<Sync time="1127.543"/>
neng dikang denala do hedo di heber tooku,# de'amur hedo di# heber tooku,# tobukui ba woik ma si,# hafiki ba mirang-mirang, mirang-mirang, ko hopanei ma si,# datang wok ma si,# tukda-ili do wan# el nala amur do hedong# hetakai, hare# woo! dikang dawai imaldi.#
<Sync time="1149.512"/>
dikang di mayol hei do baai ber-hayaki,# woik ma si,# ooh!# tukda-ili deina hetakai ba ko ma si,# hoo!# pelang do dikang imaldi ba laaki.#
<Sync time="1160.724"/>
henil mai,# neng ya mayol do dotafuda wan darekdi ba tadei, wan moni.#
<Sync time="1166.323"/>
henil mai,# wan yaa,# di waayangdi ba laaki, henil mai,# moku upi talaama do di hefangi:#
<Sync time="1171.892"/>
"pi laake!"#
<Sync time="1172.521"/>
henil haba, mayol do di hefanga:
<Sync time="1173.824"/>
"naha! wo nu kul mon, hare pi mira,# malatei afui ya nabuku te!#"
<Sync time="1177.855"/>
"eei!# ama dakolra kaang, hare# doomaye!#"
<Sync time="1180.525"/>
"naha!# wo henu wan kul mon, hare pi mire!"#
<Sync time="1183.123"/>
mirang henil mai,# mayol deitu dakuri,# neng loku baai dikang# fing nu baai datuokda hayei ya saai ya,# dotafuda malatai dong hafui kaanra mai,# neng do di# neng ya mayol do mi ba malatai dong nabuku kaanra mi, di laaki.# 
<Sync time="1198.275"/>
"ne'ura!"#
<Sync time="1199.697"/>
"yaldo pi war-mirang hu haluol re, war-sei hu haluole?#"
<Sync time="1202.759"/>
"ai!# yaldo pi war-sei hu haluolo!"
<Sync time="1204.813"/>
&lt;silence&gt;
<Sync time="1208.613"/>
di waayangdi ba laak-laak, laak-laak, laak:# 
<Sync time="1210.475"/>
"wah!# do yang ko pilang-kol heba!"#
<Sync time="1212.975"/>
"naha yo!#"
<Sync time="1214.32"/>
"hen hedi naha yo!#"
<Sync time="1215.696"/>
dikang waayangdi ba laak-laak, laak-laak.#
<Sync time="1218.227"/>
"wah!# iti do,# ne'ura iti yang heri?" ba.#
<Sync time="1220.371"/>
"naha yo!# hedo pilang-kol naha yo!"#
<Sync time="1223.011"/>
"pilasak naha yo!#"
<Sync time="1225.276"/>
dikang di waayangdi ba laak-laak, laak-laak,# wan yaa# Likwotang hada sama mia.#
<Sync time="1231.181"/>
"hedo pilang-kol o!# pilulang, pisak o!#"
<Sync time="1235.29"/>
wan di sei, hedo mia:
<Sync time="1236.15"/>
"hedo heri, hare pi hedong mira yo!#"
<Sync time="1239.29"/>
di yaa hedong mirai kaanra mai, di# ukulei fala re na ba# tofa fila nuku oni ya,# di hedong mira.#
<Sync time="1248.572"/>
naamang loku do baai,# keng re, nowang re, habuku ba,# hada we hada me.#
<Sync time="1254.426"/>
fuokung-tafaa loku do baai ba mi ba# iti dapo hareng dong mihi, kaanra mi,# ayak bila loku do baai kul mi ba iti,# bilang tooku miti.#
<Sync time="1264.366"/>
fat do baai ba henil kaanri,# mi dopa dong tooku-beti ya, di yaa dong taa-miti.#
<Sync time="1270.054"/>
di hedong taa do, ko# tadeng yeting-ayoku homi mia do,# hetadeng ba heyeting-ayoku do, ama iti,# hemaama ba la do hayaar do, hedo iti# hebataa bang.#
<Sync time="1278.548"/>
&lt;silence&gt;
<Sync time="1282.689"/>
ama iti,# hemaama do hebataa bang, henil mai,# di deura talaama do hefangi:#
<Sync time="1289.219"/>
"neura talaama!"
<Sync time="1292.4"/>
"emaama ya eya el hom beeka, hemale ya,# pi melang mia maiye,# enaana ba ming fing nenehe,# hekaik-kamol mengo!"
<Sync time="1302.836"/>
mayol do ma ya,# nede# hemalang-aloi mengo!#"
<Sync time="1308.289"/>
"di ko sei wo pida sama dong hayei maiye, na ko na paneni ya, di tihaida.#"
<Sync time="1313.212"/>
"di ko tihaida do, ko ama sei rok fanga, ri ko mi bani ya,# iti# melang mira.#"
<Sync time="1318.992"/>
"ma haba,# ri bani ya, melang mia maiye,# ama fu ming ril langa baai, dooma!#"
<Sync time="1324.987"/>
"kafaak ming ril langa baai, dooma!#"
<Sync time="1326.476"/>
"ya nu ril langa baai, dooma, rong lohu bataa nu ii kaanra maiye, mi ba# war-marang hareng nu, wong wei kaanra maiye,# ri wii-baa nu wahai kaanra maiye,# sei yo!#"
<Sync time="1337.648"/>
"kaango!#"
<Sync time="1338.789"/>
ama wan me bataa do bani,# wan me loma tuku do mia: "ai, kabei ahel te!" ming aheli.#
<Sync time="1343.471"/>
&lt;silence&gt;
<Sync time="1349.77"/>
wan di bataa do# me hedo mia tihaida mai, di do# ama pa, hel neng upi talaama do hok fangi:#
<Sync time="1355.804"/>
"al loku!#"
<Sync time="1356.617"/>
"wee!#"
<Sync time="1357.508"/>
"ri nil tulong ma, pi# nibataa do pi bani ya, wo# melang yaar te hu ko riwai sei do!#"
<Sync time="1362.061"/>
"ai, kaango!#"
<Sync time="1364.843"/>
mirani ya,# folai hebati, hel folai di hebateti ya, hel bataa do,# amakaang upi buti wala bani ya mirang yaa, wo melang makiilang miadi,# naha te, melang foka dong miadi.#
<Sync time="1375.103"/>
di yaari ya, bataa do ii, di hewahai yo,# di we wii-baa dong wahai yo,# kalieta mayol ma baa do mia.#
<Sync time="1383.069"/>
henil mai,# me do ming ahel baai naha.#
<Sync time="1384.931"/>
"wah!#"
<Sync time="1386.118"/>
"pi kafaak buut te do!#"
<Sync time="1387.402"/>
"pi fu takai se do!#"
<Sync time="1388.519"/>
"pi ya buut te do!#"
<Sync time="1389.418"/>
"ei, nukaleng ya nu'ura donakala wala, hare ni la laake.#"
<Sync time="1392.706"/>
heto mia ba,# di heto mia tosong-songri sei, deura hopang sei.#
<Sync time="1398.255"/>
"ai, ri yaari ya te wiri?#"
<Sync time="1400.24"/>
"ee a niboti ya, wii-baa ba ning wei yo,# ma amakaang hene nuku hen mia, ya kalieta mayol.#"
<Sync time="1405.659"/>
"kaan to, sei yo!"
<Sync time="1407.284"/>
"kur baai herii, ya buut baai naha,# nala neei baai naha, kor baai ama# kafiyei nuku wit ba sei,# mi fat kowang haahi sei maiye, fat kowa heng ko na mia ya, kafiyei nu naha ba.#"
<Sync time="1416.202"/>
"ko# ri hefangi ya: "nido fe mahiting hu nee!#"
<Sync time="1419.811"/>
"nido al, ma haba, fe heng numawa ya,# kafiyei nukalenge!#"
<Sync time="1424.29"/>
wan ya,# ama hen kafiyei nuku, fat kowa  wit ba sei mi, he'ura di hefanga:#
<Sync time="1428.578"/>
"fat kowa heng na mia yo,# fe nu ahai mira ya,# fe hene nu maiye.#"
<Sync time="1433.563"/>
dikang ma wit...# fe,# nala kafiyei do wit ba yaa, dikang fe nuku tasei.#
<Sync time="1438.67"/>
"eh, fe luotai do nukaleng ya, fe mayol hu ye!#"
<Sync time="1441.905"/>
ama dikang mirei.#
<Sync time="1443.638"/>
mira, fe heya do nuku tosei.#
<Sync time="1445.179"/>
"ei, fe ba heneng nukaleng!"
<Sync time="1446.27"/>
"ma di fe ba te ha?"#
<Sync time="1447.092"/>
"fe ba iti,# wii baa mia nu mae.#"
<Sync time="1449.082"/>
el beeka do di hefanga mai, nahae.#
<Sync time="1451.367"/>
ama mirei ya:#
<Sync time="1453.344"/>
"ma haba, riang hakor te!#"
<Sync time="1455.976"/>
"hawa nu baai hakol,# hetoku baai hakol, hatang nu baai hakor te,# towang hatol ya, kur ban ta sei yo!#"
<Sync time="1462.948"/>
ama wan wo kalieta mayol hakori ya ban ba sei henil mai,# di taluol natetdi kaang-kaangdi ya,# fing do nateti,# kokda dong natet, he'ayoku, hesua, heniri ya, sei nedong hayei yo!"
<Sync time="1476.838"/>
wan di ee# ama wan ban ba sei do, he'ura do di ya lila baai taha mihia.#
<Sync time="1481.55"/>
bubur baai di maar kaanri,# heri henil mai, sei amakaang do ban ba seiye, mi sei lik,# hefala do mia.#
<Sync time="1488.47"/>
 henil mai, amakaang do,# henaana fing di# hetani, me mi ba hetetani ya, mi ya moku kokda hopa dong mihi ya, haboti:#
<Sync time="1494.932"/>
"kaan to, rolaake!#"
<Sync time="1496.65"/>
"rolaak haba,# hemaama dolaak nahae!#"
<Sync time="1499.154"/>
"eneng do hen# re mayol do heneng dolaak nahae!#"
<Sync time="1503.841"/>
"oh, maama, olaak re!#"
<Sync time="1506.024"/>
"ai!# na laak beekae!#"
<Sync time="1508.29"/>
ma di yaa:#
<Sync time="1509.294"/>
"iti do, hedo# amakaang ma hedo,# nife!#"
<Sync time="1514.868"/>
"ni hok eik, hok aise!#"
<Sync time="1516.962"/>
"alok kaang, alot beeka hok took, haba yaldo ri wit ba sei, hare# ri feng ba nee baai ba,# ri feni na hien te,# naha ba, ri feng naha baai ba, na hien te!#"
<Sync time="1525.91"/>
"ai, el baai olaake!#"
<Sync time="1528.473"/>
haba dolaak dokaleng henil mai,# mayol do di iti# hel deya do hedo hatopi-haweli.#
<Sync time="1534.053"/>
hawet tanaha loku do baai keike,# hieng bika baai, hieng ba iti akuta mai do baai datang mi ba# kusing ming nate ming telang ma si, hieng do wan kaanri.#
<Sync time="1542.106"/>
di heto mia ba, naamang kaang mi homeng,# hen mida,# naamang kaang mi homeng kaanra mi,# di hemaama do haboti:
<Sync time="1550.298"/>
"olaake!#"
<Sync time="1550.722"/>
"naha,# moku loku,# na nolaak beeka ya, te wir laak hu maiye,# iti,# ring ananri te!#"
<Sync time="1558.164"/>
"hede, hede niya ba niyaariye!#"
<Sync time="1560.633"/>
henil mai di hefangi ya:
<Sync time="1561.699"/>
"ai, ma si# nedo he...# iti, eya do heneng, hare# pi pimelang marei!#"
<Sync time="1566.911"/>
"ai, pi pimelang mara baai beekae!#"
<Sync time="1569.115"/>
"naha, ko na mirei mara ma rolakaang kadele!" henil mai.#
<Sync time="1572.312"/>
ariida henil mai, dotafuda tososongri mirei ya,# 
<Sync time="1575.534"/>
hemayol fing o,# di# abui naamang hu meni ya,# ko hatang panei mai se hu,# heneng di# sora-sapaada mi bateti ya,# hen mia ba,# ko lakaang kadeli.#
<Sync time="1587.535"/>
hare hen mia dokaani.#
<Sync time="1590.675"/>
hare hedo# Kalma-Abui, hetung-tung re na ba, hetira.#
<Sync time="1597.598"/>
hetira-heyal,# hare hen mia dokaani.#
<Sync time="1599.942"/>
&lt;silence&gt;
</Turn>
</Section>
</Episode>
</Trans>
