<?xml version="1.0" encoding="ISO-8859-1"?>
<!DOCTYPE Trans SYSTEM "trans-14.dtd">
<Trans scribe="Frantisek Kratochvil" audio_filename="20030803TakpalaMamaAmaliaFuMunuma" version="1" version_date="081104">
<Speakers>
<Speaker id="spk1" name="Amelia Lanma" check="no" type="female" dialect="native" accent="Abui" scope="local"/>
</Speakers>
<Episode>
<Section type="report" startTime="0" endTime="624.52">
<Turn startTime="0" endTime="624.52" speaker="spk1">
<Sync time="0"/>
&lt;silence&gt;
<Sync time="2.635"/>
kaanri?# yoo!# kaanri.#
<Sync time="4.964"/>
&lt;silence&gt;
<Sync time="9.281"/>
la teitu yo,# he'iya yo# Fu Munuma.#
<Sync time="16.531"/>
Fu Munuma do# neng nuku,# mayol nuku, motai ayoku.#
<Sync time="25.094"/>
henu hu,# hehai do# defu do takei ya,# lakaang munuma# ya,# di fu ba ee iti munuma naha do mi, deneng hele.#
<Sync time="39.337"/>
deneng hel ti, heneng di hefangi ya: "wah!"
<Sync time="43.229"/>
"ede efu munuma takai, te wir te kabei mi nel naha?#"
<Sync time="46.732"/>
henil te: "ah! fu ba la sama to!#"
<Sync time="49.67"/>
"naha do!# ei do lakaang munuma do!#"
<Sync time="52.609"/>
"te wir te hu,# a kabei mi nel naha?#"
<Sync time="56.779"/>
henil do, hen# di# namei heyaa.#
<Sync time="61.913"/>
namei heyaa mi:# "ai,# nedo ko noweeka yo!#"
<Sync time="67.303"/>
"noweeka yo!#" henil mi,# dining ayoku nala neei kaanri ya,# hehai dong deitu yaari.#
<Sync time="74.36"/>
deitu yaa do, di fu do tahaai ba hada we hada me,# hien naha.#
<Sync time="80.156"/>
di sei,# o# ahai do mia,# di# dareak ba tadei,# ding wahai mara re ba ti,# koi nuku wo# akui kiding taha mia,# kilempaakda.#
<Sync time="93.329"/>
henil mi,# di marei ya,# mara hel koi do# tirei si,# hel fu do# upi ayoku homi mia.#
<Sync time="103.967"/>
henir ba nala mi,# di nuku mi# sei kadele.#
<Sync time="108.404"/>
kadeli di takai si,# oh, lakaang munuma.#
<Sync time="111.545"/>
"oh, ede# efu do mi nieng bunia yo!#"
<Sync time="115.12"/>
hen di takei.#
<Sync time="117.186"/>
takei ya,# dikang# demayol do haluol yaari.#
<Sync time="122.912"/>
haluol yaari, war-afeida sei.#
<Sync time="125.859"/>
sei mi, di dieng do maari ya,# hehai difal nee.#
<Sync time="132.219"/>
hel hehai ye heneng do dining ayoku nee,# neei kaanri,# nala ti, di fu takai.#
<Sync time="138.435"/>
fu takai si,# fu takai mai ba,# di# mara ti# koi do mia ti:#
<Sync time="144.886"/>
"eh!# fu do upi nuku wala do!#"
<Sync time="147.542"/>
"hedo maa hen ee fu do mii?#"
<Sync time="150.19"/>
"ne'upi ayoku mi dong ii yo!#"
<Sync time="153.081"/>
henir: "ah! nedo ee mi takei yo!#"
<Sync time="155.689"/>
henil do, hen di:# "ai!# nedo henil maiye, nobeeka!#"
<Sync time="161.299"/>
"omong baai, yaa tahai,# omalaida baai, yaa tahai!#"
<Sync time="165.173"/>
"okilra baai, yaa tahai,# onaida baai, yaa tahai yo!" mai.#
<Sync time="169.074"/>
henir ba, nala mi:# "kaango!#"
<Sync time="172.527"/>
akun falaakda# di defat do rehei,# kali,# mi dekoi-bukung dong ii,# hen di meng.#
<Sync time="182.543"/>
meng kaanri ya, di laake.#
<Sync time="184.293"/>
di meeting do mii,# mi ba dekoi dong ii, kaanra mi, di laak.#
<Sync time="188.771"/>
di yaa,# fu wo do mia.#
<Sync time="193.396"/>
fu ba wo mia ti,# di# tanga ti, do wile do:#
<Sync time="199.803"/>
"fu munuma wala do na# te hung yaar te mia yo?#"
<Sync time="212.258"/>
di fu do hong marei,# di mara# fu do mi sei takai si, munuma naha.#
<Sync time="217.018"/>
"oh, hedo beeka,# munuma naha do!#"
<Sync time="220.081"/>
dikang di we,# we dikang nuku wo mia:#
<Sync time="226.252"/>
"kaang baai bo, wani baai bo.#"
<Sync time="234.986"/>
"koling pi yaa paai, pi yaa piya pai.#"
<Sync time="244.285"/>
"male kaang, male beeka, male meti nalo.#"
<Sync time="255.3"/>
henil di mara,# fu do dikang ming sike.#
<Sync time="260.078"/>
ming siki ya,# sei takai si, hemunuma naha.#
<Sync time="264.809"/>
henilo,# henil, hen di:#
<Sync time="268.432"/>
"kaang baai bo, wani baai bo.#"
<Sync time="276.918"/>
"koling piya pai,# piya-piya pai.#"
<Sync time="285.635"/>
"male kaang, male beeka,# male meti nalo.#"
<Sync time="297.199"/>
henil di mara,# fu dong sike.#
<Sync time="300.715"/>
fu dong sik ba nala ti,# di# hefangi ya,# ,o ya,# hedo:#
<Sync time="313.466"/>
"fu munuma# wala do na# te hung yaar te mia yo?#" henile.#
<Sync time="326.528"/>
dikang di mara fu dong sike.#
<Sync time="329.763"/>
fu dong sik ti,# sei takai si, munuma naha.#
<Sync time="333.467"/>
henil ti, di:#
<Sync time="335.593"/>
"kaang baai bo, wani baai# bo.#"
<Sync time="344.372"/>
"koling piya pai,# piya-piya pai.#"
<Sync time="353.153"/>
"male kaang, male beeka,# male meti nalo.#"
<Sync time="365.075"/>
henil ba, nala do,# ya# di laak-laaki ya,# hen war do# hen buku homi dong yaa.#
<Sync time="372.816"/>
we# hen# kasing nuku# buku homi mia,# kasing nuku mara,# iti# buku taha mia.#
<Sync time="381.918"/>
henil, di# we-we ti,# fu nuku do# wal ham wo mia, haba# loidi marei kaanri, dikang pa,# piyei kaanri dikang mara, marei kaanri, dikang pa.
<Sync time="395.527"/>
henil do, hel fu do lakaang paliki# ya lohu.#
<Sync time="399.083"/>
henir ba nala mi, di# di doden# ee# di hefangi ya:#
<Sync time="405.383"/>
"omong baai mia, omaleida baai mia,# okilra baai mia, onaida baai yaa mia! henile.#"
<Sync time="411.251"/>
"hare,# na mong baai, mara,# malaida baai, mara.#"
<Sync time="415.438"/>
"kilra baai, yaa mara,# naida baai na mara!#" henil di marei.# 
<Sync time="421.157"/>
marei ya,# mara# fu do# di upi yeting siki, mi dekoi dong ii,# kaanra mi, di nuku do# sik ba takei,# takai si, lakaang munuma.#
<Sync time="435.156"/>
munuma ya,# dikang di nukung sik mai,# o hopa hayei,# henil nu, wal hayei.#
<Sync time="441.207"/>
wal hayei ya, ai!# hedo mia di sei,# dikang me, dikang mara, dikang sei, henile.#
<Sync time="448.735"/>
di sei ya fi:# "ai!# mon foka omarang, eyaa,# omarang!# 
<Sync time="454.018"/>
henir ba nala do:# "a te,# te ohaluol?#"
<Sync time="458.269"/>
"a niek hu ohaluol re,# nawa hu ohaluol?#"
<Sync time="462.477"/>
henir ba nala ti,# di:#
<Sync time="465.256"/>
"ah!# a te wir hu a hesei,# fu do mia?#"
<Sync time="468.991"/>
henil ti di hefangi ya:# "ah,# nemayol hefu na takei ya,# di hefanga ti, "omong baai yaa mia,# omaleida baai yaa mia,# okilra baai yaa mia, onaida baai yaa mia!#"
<Sync time="480.488"/>
"henir ba nala mi,# na ee sei mia hesiyei.#"
<Sync time="485.035"/>
henir ba nala mi,# "ai!# kaang hare,# fu do a mi heri,# a helung he!#"
<Sync time="493.505"/>
"helunga naha, helunga maiye, beeka!#"
<Sync time="496.467"/>
henir ba nala mi, hen:# "kaan to!#"
<Sync time="500.186"/>
heniri ya,# hen di fu do# hen puna ba yaari.#
<Sync time="505.616"/>
yaari ya,# "oh!# efu do mia ya,# na laako!#"
<Sync time="510.585"/>
henil ti, hen# di ahai we ti, hel telang.#
<Sync time="514.622"/>
"dooma baai!#"
<Sync time="515.981"/>
"ama ee napei saaki baai,# korbai beeka baai!#"
<Sync time="519.543"/>
"hare efu mia, na laake!#"
<Sync time="521.43"/>
hen fu nu mi ba hopa nu ii ya,# nala:# "wah!# nopuna naha baai!#"
<Sync time="527.628"/>
"na laak baai!#"
<Sync time="528.856"/>
henil ti,# hen:#
<Sync time="531.7"/>
"ai,# ma a teng yaaye?#"
<Sync time="533.482"/>
"ma ede ta nabot ba,# "omong baai mia, omalaida baai mia,# okilra baai mia,# onaida baai yaa mia yo" heniri yo!"#
<Sync time="542.344"/>
"henil mi, na ee yaar do,# nedo hen kilri-naidi hepoti,# ma hare efu mia, na laako!#" henil.
<Sync time="551.192"/>
"enopuna naha baai!# korbai ti, beeka!#"
<Sync time="554.246"/>
"ah!# nala beeka?#"
<Sync time="556.589"/>
ai, henilo lunga naha lo, oi# ya wal ba amut bulongai wida nu o ahai nu walri,# hen marang,# lik wo nu mia.#
<Sync time="566.263"/>
henir ba nala mi:# "ah!# a nopuna naha! onang ahai nu wahai so!#"
<Sync time="572.855"/>
henir ba nala mi,# ding wahai sei ya fi: "ai!# wal ba hetamielang foka yo nokaang.#"
<Sync time="580.211"/>
henir ba nala mi,# datang mi ya,# hen di saai.#
<Sync time="585.088"/>
hen di sei akang mia yo,# wal do hen min takati.#
<Sync time="589.232"/>
min takati ya,# hen# di oro we yo, ai!#
<Sync time="594.561"/>
mayol ba kila kiika wida ayoku do, nuku deitu, nuku doweeka ya,# di hetantamang laaki ya,# di# hedo mia di enra, haba# "ma ee ede habot nu!#"
<Sync time="606.728"/>
enra, haba sama naha,# hel mayol ayoku, dining sua do# di we-we,# mi ba oro# bataa foka homi# hen dong wei ya,# hen# naidi.#
<Sync time="619.789"/>
kaanri.#
<Sync time="620.977"/>
&lt;silence&gt;
</Turn>
</Section>
</Episode>
</Trans>
