<?xml version="1.0" encoding="ISO-8859-1"?>
<!DOCTYPE Trans SYSTEM "trans-14.dtd">
<Trans scribe="Frantisek Kratochvil" audio_filename="20030920MamaAmalia1PoyingPadalehi" version="2" version_date="081110">
<Speakers>
<Speaker id="spk1" name="Amelia Lanma" check="no" type="female" dialect="native" accent="Abui" scope="local"/>
</Speakers>
<Episode>
<Section type="report" startTime="0" endTime="622.920">
<Turn startTime="0" endTime="17.186">
<Sync time="0"/>
&lt;silence&gt;
</Turn>
<Turn speaker="spk1" startTime="17.186" endTime="622.920">
<Sync time="17.186"/>
Kulwalakul to,# heya-hemaama# dotafada# demok ba.#
<Sync time="30.049"/>
demok do,# heya do sieng tapei.#
<Sync time="35.676"/>
sieng tapei mi,# hen Kulwalakul do di we:#
<Sync time="40.676"/>
"niya, nel baai na sieng do tapei yo!#"
<Sync time="43.879"/>
henil, di natu hawa do hepuna ti,# heya do# di hatang do la tapei, la taake.#
<Sync time="52.708"/>
"ai!# emaama hopang we!#"
<Sync time="55.782"/>
"we mahiting tadia!#"
<Sync time="58.438"/>
dikang demaama hopang we:#
<Sync time="61.043"/>
"maama, na mahiting hepuna yo!#"
<Sync time="64.277"/>
henil,# di hepuna ma si,# hemaama di hatang do la tadii la laina.#
<Sync time="72.013"/>
"ai!# eya hopang we!#"
<Sync time="75.466"/>
"we sieng tapei!#"
<Sync time="76.981"/>
dikang dawai deya hopang we.#
<Sync time="79.406"/>
henil ti,# heya do# dikang hatang do la tapei la taake.#
<Sync time="86.886"/>
henir ba,# nala ti, dikang: "ai!# emaama hopang we baai,# oro mahiting nu aleka tadia yo!#"
<Sync time="93.386"/>
henir ba nala,# dikang demaama hopang we,# henil ma si:#
<Sync time="98.236"/>
"maama!# na mahiting do hehopuna yo!#"
<Sync time="103.056"/>
henil ti,# dikang hemaama di# mahiting do, eh,# hatang do la tadii la laina.#
<Sync time="110.972"/>
"ai!# henil do beeka!# hare eya hopang we!#"
<Sync time="115.534"/>
hen dikang deya hopang we ti,# heya dikang hatang la tapei la taak: "ai!#"
<Sync time="121.983"/>
"ai!# emaama hopang we hene kaang baai!#"
<Sync time="124.984"/>
"henu oro mahiting nu tadia,# henir ba eng# wala hier ba nee yo!#"
<Sync time="129.757"/>
henil ti,# hen# ma si: "na maama hopang we yo!#"
<Sync time="133.828"/>
henil do, dikang demaama hopang we.#
<Sync time="136.923"/>
henil do,# dikang demaama hopang we ma si, hemaama dikang hatang do tadia.#
<Sync time="143.379"/>
henil:# "ai, eya hopang we hekaang baai ya!#"
<Sync time="147.581"/>
henil ma si, dikang dawai deya hopang we.#
<Sync time="149.347"/>
henil ti, heya do: "ai!# hedo wil do beeka, hare# a piyek do mii, ya piya sia yo!#"
<Sync time="157.883"/>
henir ba nala mi,# hen di ya do# hiyek hatunri ya,# mi hohayoku.#
<Sync time="165.884"/>
hohayoku ba di yaa ya do sia.#
<Sync time="169.58"/>
ya do sui kaanri ya,# di# mi ba wi do hehabi,# henir ba dekanai tahai.#
<Sync time="177.863"/>
dekanai tahai si,# hene# dekanai do mi# di we baabi ba# nee.#
<Sync time="186.037"/>
nee ti,# di we dikang ko di:# "ai! kaanra, hare na we, dikang nawai yaaye!"
<Sync time="194.005"/>
di we deya do hewahai si, heya hen takadi.#
<Sync time="197.448"/>
"ah!# hedo te widiye!# hedo takadi do!#"
<Sync time="201.221"/>
dikang ya do sia,# sui ya hemidi kaanra, dikang mi ba,# wi do hehai.#
<Sync time="208.815"/>
dikang we dekanai kiyake,# henil do,# poying do wo# kanai hong mia,# kanai do bol tooka.#
<Sync time="217.348"/>
henil ti,# di hefangi ya:#
<Sync time="220.973"/>
"nukuta Poying!# Poying Padalehi!# nukuta Kaapi,# Kapi Lei'aweni!#"
<Sync time="227.551"/>
"mm, mm, mm!#"
<Sync time="230.52"/>
"ai, nefiyai tenga nuku ok marang,# ekanai buk nuku nok hayei!#"
<Sync time="236.923"/>
henil ti, hen:# "mm, mm!" henile.#
<Sync time="240.815"/>
henil do, di kanai do bol took, bol took,# henil do, hen di ahia.#
<Sync time="245.856"/>
ahii ya,# dikang di we dekanai do baai,# dekanai do baabi, ba nee.#
<Sync time="252.406"/>
dikang di ya yo hewahai si:# "ai, ya do dikang takadi do!#"
<Sync time="257.209"/>
di# ya hiyek dong wahai si, ya yo tukola,# ya hiyek dong tukoladi.#
<Sync time="263.788"/>
"ai, hedo# beekadi do!#"
<Sync time="266.444"/>
"ko yal na we baai kaang, haba korbai niya dikang nel bol.#"
<Sync time="270.6"/>
"hare ko na te wil hekaang?#"
<Sync time="273.239"/>
henil do, hen# hekuta poying do wo# kanai do bol tooke.#
<Sync time="279.407"/>
henil do, di hefangi ya:#
<Sync time="283.111"/>
"nukuta poying, Poying Padalehi!# nukuta kaapi, Kaapi Lei'aweni!#"
<Sync time="288.415"/>
"mm, mm!#"
<Sync time="290.431"/>
"ai!# ekanai buk nuku nok hayei, nefiyai tenga nuku ok marang!#"
<Sync time="298.784"/>
"kaan to!#"
<Sync time="301.238"/>
di hedo wir ba nala do,# hol-hol# hen war do# hen oro hedakiik-dakiikda.#
<Sync time="308.123"/>
ko yal di te wile?
<Sync time="309.53"/>
ya oro hiyek tukola do!#
<Sync time="311.506"/>
di hayok we ma si, korbai heya di hel bol.#
<Sync time="314.739"/>
hare di hefangi:# "nukuta!#"
<Sync time="319.83"/>
na niya hopang we ma si,# niya natang tapei,# maama hopang we ma si,# maama natang tadia,# hare a te wir panen te hu,# na opang marang maiye,# a henir paneni ya,# na opang marango!#"
<Sync time="336.631"/>
"ai!# kaan to!#"
<Sync time="339.802"/>
henir ba nala mi,# hel# poying do di datuokdi hayei kaanri, hel moku do hetoku, hatang# do di bol-balasa, bol-balasa, hen lupa-lupadi.#
<Sync time="350.806"/>
henil, di dabaakai do ming beri ya,# mi ba hakikil dong nati.#
<Sync time="356.353"/>
nati kaanri ya, di:#
<Sync time="357.962"/>
"ma ba, neratala!# korbai nang te wir nakul mai, el baai henir baai akule!#"
<Sync time="363.591"/>
"kaan to!#"
<Sync time="364.878"/>
"ah!# nukuta ko beekadi!" heba.
<Sync time="367.274"/>
"ai, naha, beeka naha!# kaang!#" henil.
<Sync time="370.442"/>
henir ba nala mi, di sei,# di# dabaakai do ber ba mi ha..., iti hakikil dong nati kaanri ya,# nala yo, hen:# hekuta di# dapakda ba mara.#
<Sync time="383.017"/>
kanai# hedamaha do mia ma si,# dakuri mara wo# dekuta haminang hayei.#
<Sync time="389.531"/>
dikang di dakur ba mara,# he'ayoku mia ma si,# dikang dakur ba mara haminang hayei.#
<Sync time="395.078"/>
henil-henil do, di dakul-dakuri yaa ba mara-mara, wo# mara kanai awe mia.#
<Sync time="400.869"/>
kanai awe mia, dining ayoku di# kanai do bol-took, bol-took, ai!# hen# kanai do ming beeka-beekadi.#
<Sync time="410.65"/>
henil do,# lunga naha lo,# hen# heya dong oro me.#
<Sync time="419.686"/>
heya do me mi,# hen di# me hole:#
<Sync time="425.165"/>
"Kuliyo! Kulwalakuliyo!#"
<Sync time="427.86"/>
henil ti,# "mmm, mm, mm!#"
<Sync time="432.179"/>
"aah! na poying kaang re beeka naha!# ama dedumu wosi yo!#" henil.#
<Sync time="439.544"/>
henil, hen di:# di yai paneng:#
<Sync time="443.667"/>
"nekul ban te, nepaku maneda ma,# kiya fale, atan tailo,# tailo-tailo tame,# pilek abang boo loo,# baa lo'o, boo lo.#"
<Sync time="477.541"/>
henil do, hen# dikang di hole:# "Kuliyo! Kulwalakuliyo!#"
<Sync time="483.797"/>
"mmm, mm, mm!# aah! na poying kaang re beeka naha!# ama dedumu wosiye!#" henil.#
<Sync time="491.972"/>
henil ti,# hen# piyei dikang yai do paneng:#
<Sync time="497.403"/>
"nekul ban te, nepaku maneda ma,# kiya fale, atan tai lo'o,# tailo-tailo tame,# pilek abang bo'o loo,# baa lo'o, boo lo.#"
<Sync time="530.406"/>
henil do, dikang:# "Kuliyo! Kulwalakuliyo!#"
<Sync time="534.658"/>
"mmm, mm, mm!#"
<Sync time="537.473"/>
"ah, na poying kaang re beeka naha!# ama dedumu wosiyo!#" henil.#
<Sync time="542.802"/>
"nekul ban te, nepaku maneda ma,# kiya fale, kata tai lo'o,# tailo-tailo tame,# pilek abang bo'o loo,# baa lo'o, boo lo.#" henil.#
<Sync time="574.983"/>
henil do, hen# war do hen sei, hedakiik-dakiikda:# "ah!# ei henir ba enri-tanel naha ya,# ko# ahana beeka maiye,# na ekanai bole!#"
<Sync time="587.378"/>
"ma hare eng awai maama hopang yaa!# iti,# ei enra naha yo!#"
<Sync time="593.186"/>
henir ba nala hen# beeka do, eng-engri yaa ba,# oh, hen oro demelang yaari.
<Sync time="601.935"/>
melang yaari hen ya we do baai la enra.#
<Sync time="605.764"/>
enra hen, heneng di bai:#
<Sync time="607.139"/>
"a nala a he'enra?#" henil ti: "ai!# moku yo hen# del poying heri ya,# oro kanai hong mia kanai bol tooko!#"
<Sync time="614.206"/>
henir ba, nala,# deneng hokfanga, hen# hen mia dokaani.#
<Sync time="619.866"/>
&lt;silence&gt;
</Turn>
</Section>
</Episode>
</Trans>
